+++
title = "Dansk kultur i klimaoprøret"
date = "2021-10-07"
+++

Den her tekst er et forsøg på at gøre vores mediearbejde mere effektivt. Konkret er målet at hæve den andel af folk, der slutter sig til klimakampen når de ser eller hører om den i medierne. Min påstand er at det blandt andet kan gøres ved at indarbejde dansk kultur i vores ordvalg og valg af temaer vi tager op. Ved at trække på den kultur folk kender og føler sig en del af, kan vi modarbejde den måde klimakampen ofte bliver fremstillet på i medierne: "[Det her er klimaaktivister, der kæmper for deres egen sag. Det har ikke noget med dig at gøre](https://play.tv2.dk/programmer/nyheder/serier/bech-og-de-ekstreme-aktivister/klimaaktivisterne-199166)).". Det gør så at sige at folk kan se sig selv i bevægelsen.

En af de mest lavpraktiske måder det kan gøres på er ved at bruge almindelige talemåder til at beskrive klimakrisen. Her er et par eksempler:

- **"Det går ad helvede til med klimaet"** kan bruges til at opsummere klimavidenskaben og afmontere politikkeres påstande om at de har styr på det hele. Samtidigt ligger ordvalget "helvede" rimelig tæt op ad den fysiske virkelighed med skovbrænde og dødelig varme.
  
- **"Vi står i lort til halsen"** kan bruges til at beskrive den politiske situation som Danmark står i fordi politikkerne har nølet og bestemt ting, der har gjort klimakrisen værre de sidste 30 år.
  
- **"Vi er på røven"** ligger i samme tema som de foregående to. Det er ikke en personlig favorit, men den er populær hos mange, så derfor har jeg taget den med her alligevel. Kan f.eks. bruges til at fortælle at [Danmark ikke har noget CO2-budget tilbage.](https://oprørsbreve.dk/det-moralske-grundfjeld-under-klimaopror)
  
- **"Ragnarok"** er et andet ord for samfundskollaps. Ordlyden er i sig selv voldsom, og den kulturelle forståelse af ordet ligger for mig at se ret passende et sted mellem at jordens systemer bliver fjendske og at onde magter overtager samfundet.
  
- **"Hvis man har skidt lokummet til, skal man også bruge børste"** er en mere folkelig udgave af "forureneren betaler", eller "tag klimaansvar".
  
- **"At bekende kulør"** kan bruges som krav til politikkerne, der siger at de er grønne men spiller sort. Der er en stærk parallel mellem politikerne og spillere, der ikke bekender kulør i et kortspil.

Andre dele af dansk kultur som man kan bruge er f.eks. mad og sport

- **Brændende Kærlighed** kan bruges som metafor for en af de følelser, der driver klimaoprøret: Ægte kærlighed varmer, men det gør også ondt. Det er ikke bare fri leg og popcorn hele tiden.
- **Fodbold** er en kæmpe del af dansk kultur. Det kunne f.eks. bruges til at angribe medier der fremstiller politisk handling på klimakrisen som et spørgsmål om ambition. Noget i stil med: "Når du siger "[ambitiøs](https://www.berlingske.dk/kommentarer/liberal-alliance-ambitioes-klimapolitik-kraever-saglige-loesninger)", lyder det for mig som om du taler om fodboldlandsholdet. Men klimakrisen er ikke en sport, det er en humanitær katastrofe." I Extintion Rebellion UK har de decideret en [fodbold-temagruppe](https://extinctionrebellion.uk/2021/08/28/extinction-rebellion-organises-football-matches-to-highlight-the-relationship-between-our-national-sport-and-the-climate-crisis/).

Så er der også emner, som er en vigtig del af dansk selvforståelse, men som er lidt mere flydende:

- **Samarbejde og fællesskab.** Alle ved hvordan danskerne er gode til samarbejde og bruger det meget mere end andre lande både i skolen og på arbejdspladser. Det kan stilles op mod neoliberal ideologis idé om at alle bare skal handle efter deres egne interesser og alt bliver godt.
- **Rettidig omhu.** Især i bestyrelseskredse er rettidig omhu en meget anerkendt egenskab, men den måde bestyrelser landet over håndterer klimakrisen på er det stik modsatte af rettidig omhu.
- **Anti-amerikanisering.** Selvom tendensen er svækket ret meget på det seneste, ser jeg stadig at der er lidt modstand mod amerikaniseringen af vores samfund. F.eks. reality-tv, firhjulstrækkere, våben og fænomenet med at erstatte kultur med forbrug er upopulære idéer i dele af den danske befolkning. Så man kan f.eks. sige at når der kommer flere og flere biler i vores byer er det amerikanisering og det skal vi have stoppet.

Påstandene her er ikke taget helt ud af den blå luft. Blandt andet baserer de sig på Srdja Popovic's bog [Blueprint for Revolution](https://canvasopedia.org/publications/). I den skriver Popovic, der var med til at samle millioner til en generalstrejke i Serbien: "Jeg ville ikke kunne samle fem personer til en demonstration i Egypten". Det skal også nævnes at den her liste over dele af dansk kultur, der relaterer sig til klimaoprøret er langt fra udtømt og jeg håber at andre vil supplere med deres idéer til emnet.